Title: Om ODF

----

Text: 

**Norges største innkjøpsmesse og viktigste møteplass for design- og interiørbransjen endrer navn til Oslo Design Fair (ODF). Gave- og interiørmessen har vært under utvikling det siste året og under åpningsdagen av høstens messe ble ny profil presentert. Navnebyttet er et sterkt signal på messens nye kurs, og vil offisielt brukes for messen i januar 2016. Med en spisset norsk profil har Oslo Design Fair ambisjon om å skape en messe av internasjonal klasse, med en tydelig posisjon i Skandinavia.**

**Med fokus på norsk design**
Norsk kultur er attraktivt i utlandet og norsk design har lenge blitt hyllet internasjonalt. - Det er en spennende tid for norsk design. Messen skal vise både verden og Norge hva som skjer på designfronten her hjemme, forteller kreativ leder Dagny Thurmann-Moe. I arbeidet med å løfte messens profil kommer ODF til å knytte sterke bånd til bransje- og fagmiljøene i Norge. Konseptet skal være et utstillingsvindu for ny norsk design og produksjon, og med dette posisjonere ODF i Skandinavia. Dagny Thurmann-Moe understreker likevel at selv om Oslo Design Fairs profil har fokus på norsk design, ønsker messen også å tiltrekke seg skandinaviske og internasjonale utstillere. Det er viktig å skille mellom messens profil og messen som handelsplass. Oslo Design Fair skal være en internasjonal møteplass.
 
**Oslo – designdestinasjon**
Oslo har de senere årene blitt en yndet destinasjon for å oppleve kultur, kulinarisk inspirasjon, natur og arkitektur. Som det nye navnet indikerer vil Oslo Design Fair satse også utover selve messeområdet. I samarbeid med aktuelle bransjeaktører vil det utvikles et program for Oslo by under messedagene, dette for å bringe bransjen tettere sammen. Målet er at Oslo og regionen skal bli en levende designdestinasjon, med åpne showroom, butikker, gallerier, produktlanseringer og sosiale eventer. Det første "by-programmet” vil bli presentert for høstmessen 2016, men allerede under nåværende messe har Fuglen Bar blitt messens offisielle møtested i Oslo sentrum.
 
**Ny profil**
Den nye logoen til Oslo Design Fair har et sterkt visuelt uttrykk. Bak den nye profilen står designbyrået Bielke&Yang. Illustrasjonene som fyller bokstavene i ODF logoen, vil skiftes ut for hver messe, basert på tema og sesong. For messen i januar 2016 kommer illustrasjonene fra den kjente norske illustratøren Magnus Voll Mathiassen/byHands. Christian Bielke forklarer: - Fargene, formene og mønstrene skal gi et innblikk i det eklektiske og spennende innholdet i Oslo Design Fair, Norges viktigste design- og interiørmesse.
 
**Talent, tendenser og tradisjon**
Oslo Design Fair vil under hver messe sette sammen et sterkt faglig program med aktuelle utstillinger. Dette skjer under messens tre hovedkategorier; tendens, talent og tradisjon.
 - Med satsningsområdene, trekker vi frem det beste av det norske, forteller Andreas Engesvik, messens strategiske rådgiver. Talent skal til enhver tid vise det beste fra den unge designscenen i Norge og utstillingen er en kreativ plattform for visning av et ungt og sterkt designfelt med kommersiell relevans. Tradisjon viser aspekter knyttet til norsk håndverkstradisjon og ulike former for produksjonskultur. Hver sesong inviteres en fagperson eller bedrift til å vise frem norsk kulturarv. Tendenser er messens opplevelsesområder for tolkning av hva som skjer i det norske markedet. Hva er i tiden og hvorfor er det det? Hver sesong vil eksterne fagpersoner inviteres til å kuratere og designe utstillingene.

Etter 15 år i bransjen er Oslo Design Fair et etterlengtet konsept. Bransjen, næringslivet, industrien og designfeltet behøver en relevant og ambisiøs arena, avslutter Andreas Engesvik og ønsker bransjen velkommen til å ta en aktiv del i det nye konseptet.
 
Stiftelsen Norges Varemesse er stolte av revitaliseringen av messekonseptet, forteller prosjektleder Jan Gjære. Timingen er riktig og vi gleder oss til å se resultatene av det grundige strategiarbeidet som nå blir implementert.
**Konseptet er utviklet av Norges Varemesse.**